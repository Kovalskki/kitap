# Bitkisel Dokular Nelerdir

Karasal ortama uyum sağlamış bitkilerin toprak üstü sürgün sistemi ve toprak altında kök sistemi bulunur.

Kök sistemi topraktan gerekli mineral ve suyun alımından sorumludur. Bitkiyi toprağa bağlar ve besin depolar.
Sürgün sistemi; toprak yüzeyinde kalan gövde, dal, yaprak, çiçek ve meyveden oluşur. Dallar üzerinde bulunan tomurcuklar; farklılaşarak
yeni dalları, yaprakları ve çiçekleri oluşturur. Sürgün sisteminde fotosentezin gerçekleştiği yapılar yer alır.

Bitkisel dokular, bitkide gerçekleşen büyüme, gelişme, fotosentez, madde taşınması, maddelerin depolanması gibi fizyolojik işlevleri
gerçekleştirir.
Bitkilerde 4 temel doku bulunur. Bunlar görevlerine **meristem doku**, **temel doku**, **iletim doku** ve **örtü doku** olarak adlandırılır.

## Meristem Doku
Bitkinin bölünebilen hücreleridir. Temel görevi bölünerek bitkinin çeşitli bölgelerini uzatmak ya da bitkinin enine genişletmektir.
Bitkilerde kök, gövde ve dalların uç kısmındaki büyüyebilen kısımlarda bulunur. Sürekli bölünebilme özelliğine sahip farklılaşmamış hücrelerden oluşur.

Bölünebilen meristem dokunun özellikleri şu şekildedir:
- Hücreler canlı, bol sitoplazmalı, büyük çekirdekli ve ince çeperlidir.
- Metabolizmaları hızlıdır ve çok besin tüketirler.
- Hücreler arasında boşluk yok denecek kadar azdır.
- Koful bulundurmayan ya da küçük kofullu hücrelerdir.

Meristem hücrelerinin bölünmesiyle meydana gelen yeni hücreler, farklılaşarak çeşitli dokuları, dokular da bir araya gelerek organları meydana getirir. 

Meristem doku bulunduğu yere göre ikiye ayrılır. Kök ve dalların ucunda bulunursa **Uç (Apikal) Meristem** adını alır. Bitkinin gövdesinin içinde bulunuyorsa **Yanal (Lateral) Meristem** adını alır.

### Uç Meristem
Uç (Apikal) Meristem, birincil (Primer) meristem olarak da adlandırılır.
Bitkinin kök, gövde ve dallarının ucunda bulunur. Bitkinin boyca uzamasını sağlar.
Uç meristeminin bulunduğu bölgelerde uzama ve büyüme olayları gerçekleştiği için bu bölgeler büyüme noktası olarak adlandırılır.
Primer meristem doku hücrelerinin bölünmesi ile uzayan dallar, yaprakların ışıktan daha fazla yararlanmasını sağlar.
Derinlere doğru uzayan kökler ise toprak içinde dallanarak daha fazla su ve mineral alınmasını sağlar.

Uç meristem; kökte kaliptra (yüksük) adı verilen yapı, gövdede ise koruyucu yapraklar tarafından korunur.
Kaliptra, kök toprak derinliklerine doğru uzarken toprağın sert kısımlarına karşı kökün uzamasını sağlayan meristemi korur.
Ayrıca çıkardığı salgılarla toprağı yumuşatarak kökün daha kolay uzamasını sağlar.
Kaliptra zedelendiğinde meristem doku, kaliptrayı onarır. Bitkinin yerçekimini algılamasında da kaliptra iş görür.

### Yanal Meristem
Bölünme yeteneğini kaybetmiş bazı hücrelerin hormonların etkisiyle sonradan bölünme özelliği kazanması ile oluşan dokudur.
Kambiyum ve mantar kambiyumu olmak üzere iki çeşidi vardır. Çift çenekli bitkiler ve çam gibi açık tohumlu bitkilerde bulunur.
Bitkilerin gövde ve köklerinde enine kalınlaşmaya (sekonder büyüme) en önemli katkıyı yanal meristemler sağlar.

Kambiyum, odunsu ve bazı otsu bitkilerin kök ve gövdelerinde madde iletiminden sorumlu yapıların oluşmasını sağlar.
Bu sayede gövdede enine büyüme gerçekleşir. Büyüme sırasında mevsimsel olarak farklı dış koşullar oluşacağı için yaş halkaları oluşur.

Enine büyüme sırasında odunsu gövdelerin en dıştaki koruyucu tabakasının hücreleri, gerilmeye dayanamaz ve parçalanır.
Mantar kambiyumu, koruyucu doku (epidermis) kaybı sonrası odunsu bitkilerde gövdeyi ve kökü dışarıdan kuşatan mantar dokuyu oluşturur.
Bitkide enine kalınlaşma gerçekleştikçe mantar dokunun en dışındaki hücre sıraları, mantar kambiyumu tarafından sürekli yenilenir.
Bu durum enine kalınlaşmayı sağlar. Mantar doku hücreleri, canlılığını kaybetmiştir.
Mantar doku hücrelerinin çeperlerinde yoğun şekilde **süberin** (Mantar özü) birikimi olur.
Bu doku, büyük ölçüde suya geçirimsizdir ve su kaybını engeller.

## Temel Doku

Bitkinin hemen her organında bulunan temel doku, çok farklı görevleri yerine getirebilir.
Bu nedenle temel dokuda birbirinden farklı özelliklere sahip **parankima**, **kollenkima** ve **sklerenkima** hücreleri bulunur.

### Parankima

Bitkinin temel dokusunu oluşturan hücrelerdir. Bitkinin tüm kısımlarında bulunur ve dokuların arasını doldurur.
Meristem hücrelerinin farklılaşmasıyla oluşur. İşlev yapan hücreleri; canlı, ince ve esnek çeperli, bol sitoplazmalı ve küçük kofulludur.

Parankima çeşitleri şu şekildedir:
- **Özümleme Parankiması:** Fotosentezden sorumlu yaprakta ve yeşik kısımlarda bulunan parankima çeşididir. Palizat ve Sünger Parankimaları örnek verilebilir.
- **Depo Parankiması:** Bitkide besin depolayan parankima türüdür. Meyvelerin etli kısımlarında ve bazı bitkilerin köklerinde bulunur.
- **Havalandırma Parankiması:** Su ve bataklık bitkilerinde oksijen ve karbondioksit depolayan parankima türüdür.
- **İletim Parankiması:** İletim doku ile hücreler arasında bağ kurarak bitkideki hücrelerin beslenmesine yardımcı olur.

### Kollenkima

Bitkilerin genç kısımlarında bulunan eğilme ve burkulmaya direnç kazandıran hücrelerdir. Pektin birikmesiyle oluşur ve canlıdır.
Hücreler esnektir ve genç hücrelerdeki ipliksi yapıları oluşturur.
Diğer ismi pek dokudur.

### Sklerankima

Bitkilerin sert ve odunsu kısımlarında bulunur. Bitkilerin basınca karşı dirençli olmasını sağlar.
Hücrelerde lignin birikimi gerçekleşerek çeperler kalınlaşır. Zamanla sert ve ölü hücreler gövdeye dayanıklılık sağlar.

Sklerenkima dokusu, hücrelerin şekillerine göre lifler ve taş hücreleri olmak üzere ikiye ayrılır.
- Taş hücreleri fındık, ceviz, badem gibi tohumların kabuklarında; şeftali, kayısı, erik gibi meyvelerin çekirdeklerinde; ayva, armut gibi meyvelerin kumsu özelliklere sahip etli kısımlarında bulunur.
Ayva, armutve mum çiçeği gibi meyvelerde görülen taş hücreleri, köşeli veya yıldız şeklindedir.

- Sklerankima lifleri; Sarımsak, keten, kenevir gibi bitkilerde bulunur. Dayanıklı ve gerilmeye karşı dirençlidir.
Bu lifler, demetler hâlinde bulunur ve bitkiye destek sağlar.
Ketenden elde edilen lifler işlenerek elbise yapımında, kenevir lifleri ise halat yapımında kullanılır.


##  İletim Doku

Bitkilerde organik ve inorganik maddelerin taşınmasını gerçekleştiren dokudur.
Bitkinin yapraklarında fotosentez sonucu oluşan organik besin maddelerinin yapraklardan köklere ve kökler tarafından alınan su ile madensel tuzların ise toprak üstü organlara ve yapraklara doğru taşınmasını iletim doku gerçekleştirir.

İletim doku, **ksilem** ve **floem** olmak üzere iki kısımdan oluşur.
Ksilem ve floem dokuları bitkilerde genellikle birlikte bulunur ve iletim demetini meydana getirir.

### Ksilem

Ksilem, bitkilerin kökleri aracılığıyla topraktan aldıkları su ve suda çözünen mineralleri toprak
üstündeki gövde ve yaprak gibi organlara taşır. Ksilemde kökten yapraklara doğru tek yönlü iletim vardır. 

Trake ve trakeit, başlangıçta üst üste dizilmiş canlı meristem hücrelerdir. Bu canlı hücreler, bir dizi değişime uğrar.
Hücreler zamanla çekirdek ve sitoplazmalarını kaybeder. Bunun sonucunda hücreler canlılıklarını yitirir.
Üst üste dizilmiş hücrelerin boyuna çeperleri, lignin birikimiyle giderek kalınlaşır.
Hücrelerin birbirine bakan enine çeperleri ise tamamen erimiştir. Bu değişimler,üst üste dizilmiş hücrelerin içinde madde iletimi için uygun olan içi boş
odun borularını meydana getirir. Boru şeklini alan bu hücreler, demetler hâlinde bir araya geldiklerinde odun demetlerini oluşturur.
Sert ve ligninleşmiş odun demetleri, aynı zamanda gövdeye mekanik destek sağlar.

Ksilemde madde iletimi gerçekleşirken enerji harcanmaz.
Suyun canlı hücrelerin zarından taşınması düşünüldüğünde ksilemden su taşınmasının oldukça hızlı olduğu görülür.
Ksilemde uzun mesafeli su taşınımında görevli borular, trake ve trakeitlerdir.
Trake ve trakeitler, ölü hücrelerden oluşur. Bu nedenle işlevsel olarak su ileten bu hücrelerin zarları ve organelleri yoktur. 

### Floem
Yapraklarda üretilen fotosentez ürünlerinin köklere, kökteki azotlu organik maddelerin de yapraklara ve bitkinin diğer kısımlarına taşınmasını sağlar.

Üst üste dizili kalburlu hücrelerin birbirine bakan komşu çeperleri, yer yer eriyerek delikli bir hal alır.
Oluşan bu yapıya kalbur plağı adı verilir. Kalburlu hücrelerin üst üste dizilmesiyle oluşan boru şeklindeki yapıya kalburlu boru adı verilir.
Kalburlu boru hücrelerinin çeperlerinde lignin birikimi olmaz. Bu hücrelerin yanında bol sitoplazmalı ve çekirdeğe sahip arkadaş hücreleri bulunur 

- Kalburlu borular, canlıdır ancak çekirdeklerini kaybettikleri için metabolik faaliyetlerini uzun süre devam ettiremez.
Bu durumda metabolik faaliyetleri devralacak ve fotosentez ürünlerinin özümleme parankiması hücrelerinden kalburlu hücrelere, kalburlu hücrelerden de fotosentez yapamayan hücrelere geçişini kolaylaştıracak özelleşmiş parankima hücrelerine ihtiyaç duyulur. 
Bu hücrelere arkadaş hücreleri adı verilir.

- Arkadaş hücreleri; çok sayıda mitokondri ve ribozom bulunduran çekirdekli hücrelerdir.
Arkadaş hücreleri ile kalburlu borular arasında madde geçişine uygun bağlantılar bulunur.
Bu sebeple organik madde taşınımında önemli role sahiptir.
Kalburlu boru hücrelerinde madde taşınması çift yönlüdür. 

Kalburlu borulardaki taşıma, ksilemdeki madde taşınmasına göre daha yavaş gerçekleşir.

## Örtü Doku

Örtü Doku Kök, gövde, yaprak ve meyvelerin üzerini örten dokudur.
Bitkinin su kaybını azaltan, organizmaların ve toksik maddelerin bitki vücuduna girişini sınırlandıran dokudur.
Örtü doku, bitkinin hızlı hava hareketlerinden zarar görmesini de engeller.
Örtü dokuyu oluşturan hücreler; canlı ise **epidermis**, ölü ise **periderm** adını alır

### Epidermis

Bitkinin genç kısımlarını örten ve sıkıca paketlenmiş hücrelerdir.
Hücreleri; canlı, büyük kofullu, az sitoplazmalı ve kloroplastsızdır. 

Bitkilerdeki su kaybını azaltmak için kütin adı verilen mumsu salgı üretir. Bu salgıya kütikula denir.
Kütikula cansızdır. Yaprağın yüzeyinde bulunur. Kütikula tabakasının suya geçirgenliği çok azdır.
Bu tabaka ayrıca ışığı yansıtmakta önemli bir role sahiptir. Böylece yaprakların aşırı ısınmasını önler. 

Epidermisin farklılaşmasıyla 4 farklı hücre grubu oluşabilir.

- **Stoma:** Açıklık ve etrafındaki bekçi hücrelerinden meydana gelir.
Bekçi hücrelerinin çevresindeki epidermis hücreleri de komşu hücreler adını alır.
Çoğu bitkide stomalar; gündüz açık, gece kapalıdır. Stomalar açık olduğunda CO2’nin yaprağa girmesine O2’nin yapraktan dışarı çıkmasına izin verir. 
Ayrıca stoma, terlemeyle su kaybına neden olarak ısı düzenlenmesini sağlar.

- **Tüyler:** Epidermis hücrelerinden dışarıya doğru uzanan çıkıntılar şeklindedir.
Tüy hücreleri, epidermis hücreleri gibi kloroplastsızdır. Çeşitli bitkilerde farklı görevleri olan tüylere rastlanır.
Epidermiste yer alan tüyler; yaprakta örtü, kökte emici, sarmaşık gövdesinde tutunma, ısırgan otunda savunma ve koku salgılama gibi çeşitli görevleri yerine getirir.

- **Hidratot:** Su savağı olarak bilinen yapı yaprakta bulunarak yapraktakı fazla suyun gutasyon denilen damlama olayı ile damla damla bırakmasını sağlar.

- **Emergens:** Diken şeklinde gelişerek bitkiyi dış etkilerden koruyan yapıyı oluşturan epidermis kısmıdır.

### Peridermis

Odunsu bitkilerde yanal meristemin gelişmesiyle bitki enine büyümeye başlar ve bitkinin etrafındaki epidermis yırtılır.
Yırtılan epidermis, bitkiyi dış etkenlere karşı koruyacak olan peridermis'e (mantar doku) dönüşür.
Bu sırada süberin birikimi olan peridermis hücreleri ölür ve cansız bir biçimde odunsu bitkilerin dış kısımlarında birikir.

- Lentisel peridermis yüzeyinde bulunan cansız geçitlerdir. Sürekli açık kalarak bitki gövdesinin oksijen almasını sağlar.
Az da olsa su buharı çıkartarak terlemeye yardımcı olur.


